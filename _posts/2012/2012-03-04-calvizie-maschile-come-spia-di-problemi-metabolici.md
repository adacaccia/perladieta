---
layout: post
title: "Calvizie maschile come spia di problemi metabolici"
date: 2012-03-04
original_url: "https://perladieta.blogspot.com/2012/03/la-calvizie-maschile-evidenzia-problemi.html"
tags:
  - alimentazione
  - calvizie
  - diabete
  - insulina
---

[![](/assets/62ae77f781b2ecf5.png)](http://perladieta.blogspot.com/2012/03/la-calvizie-maschile-evidenzia-problemi.html)

In italiano o in inglese?
-------------------------

La calvizie maschile si chiama *Alopecia androgenetica* in italiano, o *Androgenic alopecia* in inglese, e la sua origine non è più considerata misteriosa dagli scienziati che se ne occupano, anche se miti e tradizioni fin qui stratificati nella società saranno duri a morire. La prima "colpa" è della genetica, ma poi molto altro c'è da dire a livello ormonale e metabolico...

La genetica
-----------

Intanto, [la predisposizione è genetica multifattoriale](http://www.ncbi.nlm.nih.gov/pubmed/15237265) e si eredita da entrambi i genitori; ma i figli maschi di uomini calvi hanno 2,5 volte in più di probabilità di essere affetti da calvizie rispetto agi altri, a prescindere dal lato materno.  
Tutti qui, la genetica è un fattore inevitabile, quindi parlarne oltre non ci aiuta a capire come affrontare il problema una volta che esso si manifesti.

Le correlazioni ormonali
------------------------

Negli individui predisposti, la calvizie maschile è legata all'attività della 5-alfa-reduttasi (5AR) di tipo II, che è un enzima che trasforma il testosterone nella usa forma biologicamente attiva di diidrotestosterone (DHT), infatti [gli uomini affetti da calvizie precoce hanno](http://www.ncbi.nlm.nih.gov/pubmed/14758568): livelli di 5AR più alti, livelli di testosterone totali più bassi, livelli di testosterone libero più alti, livelli più alti di androgeni liberi, tra cui il DHT, e livelli  più bassi di SHBG (globuline leganti ormoni sessuali).  
Gli uomini affetti da calvizie presentano follicoli piliferi del cuoio capelluto sensibili al DHT; questo ormone causa la perdita di vitalità dei follicoli, che si riducono progressivamente di dimensioni e infine perdono la capacità di produrre capelli. L'enzima 5AR di tipo 2 [è presente nei follicoli ed è responsabile](http://www.ncbi.nlm.nih.gov/pubmed/7834505) della conversione del testosterone libero in DHT; gli ormoni androgeni (tra cui il DHT), poi, hanno effetti diversi sui follicoli piliferi del viso, in cui promuovono la crescita (stimolando il rilascio di [IGF-1](http://perladieta.blogspot.com/2012/04/la-verita-sul-consumo-di-latte.html)), rispetto alle tempie e al vertice (tipiche aree dell'alopecia androgenetica) in cui invece la sopprimono.  
  
La somministrazione di IGF-1 sui follicoli piliferi *in vitro* [causa la crescita del capelli solo in assenza di insulina](http://www.ncbi.nlm.nih.gov/pubmed/8006448). In seguito si è visto che IGF-1 è proprio in grado di [controllare tutte le fasi dello sviluppo del capello](http://www.ncbi.nlm.nih.gov/pubmed/16297183). I livelli locali di IGF-1 sono modulati dalla presenza di proteine leganti IGF (o IGFBP per *IGF Binding Protein*) [rilasciate dalle papille dermiche](http://www.ncbi.nlm.nih.gov/pubmed/8648179), e il [DHT inibisce IGF-1](http://www.ncbi.nlm.nih.gov/pubmed/21839661) a livello delle papille dermiche.  
  
Su base statistica, l'alopecia androgenetica [è stata più volte associata](http://www.ncbi.nlm.nih.gov/pubmed/21221497) all'[insulino-resistenza](http://perladieta.blogspot.com/2012/01/lindice-glicemico-dei-carboidrati.html) ed alla [sindrome metabolica](http://perladieta.blogspot.com/2012/01/lindice-glicemico-dei-carboidrati.html), molto spesso con bassi livelli di colesterolo "buono", o [HDL](http://it.wikipedia.org/wiki/Lipoproteine_ad_alta_densit%C3%A0). L'acido linolenico (un omega-3) e l'acido linoleico (un omega-6), due delle principali fonti alimentari di HDL, [inibiscono la 5AR](http://www.ncbi.nlm.nih.gov/pubmed/1637346). I bassi livelli di SHBG tipici dell'alopecia androgenetica precoce [sono anche associati all'insulino-resistenza](http://www.ncbi.nlm.nih.gov/pubmed/1958579), forse pure causandola direttamente. L'obesità porta a un aumento della produzione di insulina e [all'abbassamento dei livelli di SHBG](http://www.ncbi.nlm.nih.gov/pubmed/7962291).  
A causa di queste correlazioni con la sindrome metabolica ed il metabolismo del glucosio, sia gli uomini che le donne con alopecia androgenetica prematura [dovrebbero sottoporsi a controlli periodici](http://www.ncbi.nlm.nih.gov/pubmed/16552990) per tolleranza al glucosio e diabete mellito di tipo II. Una [dieta a basso profilo lipidico ed alto apporto di fibre](http://perladieta.blogspot.com/2012/07/piano-dietetico-personalizzato.html), insieme all'esercizio aerobico, [aumenta i livelli di SHBG e migliora la sensibilità all'insulina](http://www.ncbi.nlm.nih.gov/pubmed/11525592).  
Infine, i [livelli di IGF-1 circolante sono più bassi](http://www.ncbi.nlm.nih.gov/pubmed/19902049) in chi ha la sindrome metabolica; il sito principale di sintesi di IGF è il fegato, ma esso può essere espresso anche direttamente dal follicolo pilifero, e solo tale espressione locale è effettivamente correlata con la crescita del capello.

Riassumendo: calvizie, insulina e diabete
-----------------------------------------

La calvizie maschile è dunque un vero e proprio campanello d'allarme che avvisa gli uomini geneticamente sensibili al DHT che il loro stile di vita li sta portando verso il diabete: i livelli di insulina sono mantenuti alti da ciò che si mangia, come ho mostrato in un precedenti post sull'[indice glicemico](http://perladieta.blogspot.com/2012/01/lindice-glicemico-dei-carboidrati.html) e sull'[indice insulinico](http://perladieta.blogspot.com/2012/09/lindice-insulinico-degli-alimenti.html) degli alimenti. E livelli di insulina costantemente alti possono portare all'[insulino-resistenza](http://it.wikipedia.org/wiki/Insulinoresistenza) prima, e al [diabete mellito di tipo 2](http://it.wikipedia.org/wiki/Diabete_mellito_di_tipo_2) in seguito.

Questo suggerisce che un'alimentazione a basso indice glicemico e a basso indice insulinico possa rallentare la corsa della calvizie, oltre che proteggerci dal diabete, secondo la semplice catena:  
> [Dieta LFHF](http://perladieta.blogspot.com/2012/07/piano-dietetico-personalizzato.html) --> meno insulina --> più SHBG --> meno testosterone libero --> meno DHT --> meno caduta di capelli!

Ma come si fa a mantenere contemporaneamente bassi indice glicemico ed insulinico? Beh, la dieta a basso profilo lipidico e ricca di fibre (*Low-Fat High-Fiber*, o LFHF) citata nello studio visto prima è semplicemente basata su [cibi vegetali integrali](http://perladieta.blogspot.it/2012/03/lalimentazione-vegana.html): frutta, verdura, legumi, noci, cereali integrali.

Aggiornamento per le donne: tumore al seno!
-------------------------------------------

Un [recente studio](http://www.ncbi.nlm.nih.gov/pubmed/23241075) dell'esimio oncologo italiano [dott. Franco Berrino](http://www.youtube.com/playlist?list=PLA9FB2D47E3331D1D) ([Progetto Diana](http://www.istitutotumori.mi.it/istituto/cittadino/cascinaRosa.asp)) mostra che il livello di testosterone libero circolante nell'organismo femminile è correlato al rischio di tumore al seno del tipo dipendente da ormoni. Quindi anche per la prevenzione del tumore al seno vale quanto qui esposto circa la correlazione: alimentazione "normale" --> più insulina --> meno SHBG --> più testosterone libero --> più problemi!  
  

Aggiornamento per gli uomini: calvizie e infarto!
-------------------------------------------------

Un [recente studio](http://bmjopen.bmj.com/content/3/4/e002537.short) dell'Università di Tokyo mette in relazione la calvizie maschile con maggiori rischi di malattie cardio-circolatorie (insufficienza cardiaca, aterosclerosi, ipertensione, infarto, ...).

La correlazione tra calvizie ed infarto vale solo per la calvizie "di vertice", non per quella temporale, ed è più forte quanto più è grave la calvizie stessa, persino a prescindere dall'età; cioè il rischio di infarto aumenta all'aggravarsi dello stato di calvizie, tra i più giovani quanto tra i più anziani!  
Ciò suggerisce l'esistenza di un solido meccanismo biologico sottostante, sul quale non è ad oggi possibile fare piena luce data la natura solamente statistica di questo studio; gli scienziati possono solo ipotizzare che sia coinvolta la catena di controllo dell'insulina esposta nel presente post, ma sono necessarie ulteriori ricerche per appurarlo con certezza.
