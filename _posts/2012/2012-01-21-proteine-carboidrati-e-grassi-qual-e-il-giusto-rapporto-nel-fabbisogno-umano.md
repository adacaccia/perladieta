---
layout: post
title: "Proteine, carboidrati e grassi: qual è il giusto rapporto nel fabbisogno umano?"
date: 2012-01-21
original_url: "http://adanatec.blogspot.com/2012/01/proteine-carboidrati-e-grassi-qual-e-il.html"
tags:
  - proteine
  - grassi
  - carboidrati
---

[![](_assets/621c94f979409712356458efda23dd91a810d262.png)](http://cronometer.com/)

Il rapporto Proteine:Carboidrati:Grassi va sempre scelto prima di impostare una nuova dieta, ma di cosa si tratta? E come si fa a scegliere quello giusto per ognuno di noi? Spero di far luce su questo argomento in questo post, naturalmente con il supporto della Scienza e lasciando, come sempre, da parte le mode del momento.  
  
**Il rapporto PCF.**

Il *"PCF ratio"* in inglese (*Proteins:Carbohydrates:Fats*) è un modo standard per rappresentare, a grandi linee, la composizione di una dieta in termini percentuali di macronutrienti (proteine, carboidrati e grassi, appunto).

Mentre le etichette nutrizionali che troviamo sugli alimenti che acquistiamo hanno la composizione espressa in percentuali di peso (es: grammi di grassi su 100g di prodotto = % di grassi), il rapporto PCF è misurato in termini di energia: fatto 100% il totale di calorie che si assumono in un giorno, il rapporto PCF ci indica quanto ciascun macronutriente contribuisce al totale energetico.

E siccome 1 grammo di carboidrati vale 4kcal, così come 1g di proteine, mentre 1g di grassi vale 9kcal, il valore energetico del cibo differisce molto a seconda che lo si consideri in percentuali sul peso o sull'energia! Per distinguerli, uso il simbolo % per la normale percentuale sul peso, e il simbolo %E per la percentuale in termini energetici.

Un esempio dovrebbe chiarire la differenza in modo semplice. Consideriamo il latte di vacca intero, eccone la composizione in termini percentuali:

> Latte intero, 100g: 62,2kcal / 3,10g di proteine / 4,80g di carboidrati / 3,40g di grassi.

Moltiplicando i singoli macronutrienti per il relativo valore di cambio in energia si ha:  

* proteine = 3,10 \* 4 = 12,4kcal
* carboidrati = 4,80 \* 4 = 19,2kcal
* grassi = 3,40 \* 9 = 30,6kcal

(Sommando i tre valori così ottenuti si ottiene proprio il valore totale visto prima, cioè: 62,2kcal.)

Ora bisogna valutare il rapporto relativo di ciascun macronutriente rispetto al totale:

* proteine = 12,4 / 62,2 = 20%E
* carboidrati = 19,2 / 62,2 = 31%E
* grassi = 30,6 / 62,2 = 49%E

Dunque il latte intero è un alimento che ha il 3,1% di proteine, il 4,8% di carboidrati e il 3,4% di grassi, ma in termini energetici è 20:31:49, cioè ben metà dell'energia fornita dal latte deriva dai grassi, meno di un terzo dai carboidrati e solo un quinto dalle proteine.

Proprio per questo nel progettare una dieta si considerano i rapporti PCF e non quelli in termini di peso.

Ma ora che abbiamo capito cos'è il rapporto PCF, come facciamo a sapere qual è quello più consigliabile per la nostra salute? Per orientarci tra le differenti "offerte" presenti nel panorama attuale, fortunatamente possiamo far ricorso alla documentazione scientifica WHO (*World's Health Organization*, o Organizzazione Mondiale della Sanità - OMS) e FAO (*Food and Agricolture Agency of the United Nations Organization*, o Agenzia ONU per il cibo e l'agricoltura).  
  
**Il giusto apporto di grassi.**

In [[FAO report of an expert consultation on fats and fatty acids in human nutrition, 2010](http://www.who.int/nutrition/publications/nutrientrequirements/fatsandfattyacids_humannutrition/en/index.html)] si esprime il consenso scientifico attuale sulla correttezza di un apporto di grassi compreso tra il 15%E e il 30%E sul totale energetico giornaliero, con una punta massima di 35%E per casi particolari. Più in dettaglio, per i grassi polinsaturi essenziali Omega-3 ed Omega-6 sono consigliati, rispettivamente, il 2%E e il 9%E come livelli di assunzione, il che ci consente di concludere che l'11%E di assunzione di grassi è un minimo assoluto per la nutrizione ottimale; dato che gli altri grassi non sono essenziali (i monoinsaturi), o sono addirittura sconsigliati (i saturi), o persino "vietati" (i trans), se ne conclude che se si potesse scegliere con precisione i grassi da assumere potremmo anche decidere di limitarci a 11%E, ma ciò è sconsigliabile vista la elevata presenza di grassi monoinsaturi nella cosiddetta *dieta mediterranea*, grazie al comunissimo [olio d'oliva](http://adanatec.blogspot.com/2012/01/la-verita-sullolio-doliva.html).

La discussione fin qui presentata ci permette già di escludere alcune opzioni presenti sul mercato delle diete al momento, e cioè:

* la "Dieta 80/10/10" (10:80:10 in termini corretti PCF) del Dr. Douglas Graham: un livello così basso di grassi non consente, in linea di massima, di ottenere tutti i grassi polinsaturi essenziali per uno stato di salute ottimale;
* la "Dieta Paleo", cioè 15:25:65, perché assolutamente troppo ricca di grassi;
* la "Dieta Atkins", la "Dukan" e tutte le altre che inducono [Chetogenesi](http://it.wikipedia.org/wiki/Chetogenesi) nell'organismo grazie ad un livello innaturalmente basso di carboidrati, tipo 45:10:45; ovviamente tali dieta sono anche troppo ricche di grassi per ciò che è stato fin qui esposto.

Nella mia esperienza, inoltre, si riesce, con una scelta oculata dei grassi e anche cedendo di tanto in tanto all'onnipresente olio d'oliva, ad avere l'ottimale 11%E di grassi polinsaturi già con il 16-17%E di grassi totali, dunque io consiglio di non superare 20%E come apporto di grassi totali.

**Il giusto apporto di proteine.**

In [[Protein and amino acid requirements in human nutrition - Report of a joint FAO-WHO-UNU expert consultation (2007)](http://www.who.int/nutrition/publications/nutrientrequirements/WHO_TRS_935/en/index.html)] si stabilisce in 0,66g per ogni kg di peso corporeo il fabbisogno proteico giornaliero minimo di una persona adulta. Questo valore è stato stabilito con un margine di sicurezza per garantire il sufficiente apporto di [amminoacidi essenziali](http://it.wikipedia.org/wiki/Aminoacidi_essenziali) (le proteine sono composte da amminoacidi; il nostro corpo scinde tutte le proteine assunte con l'alimentazione durante la digestione per ottenerne gli amminoacidi componenti, che poi assorbe in base alla necessità; tra i 20 amminoacidi catalogati, 8-11 vengono definiti *essenziali* perché sono gli unici che il nostro organismo non è in grado di sintetizzare autonomamente).

Per un uomo che pesi circa 70kg, questo valore minimo si traduce in 46,2g di proteine al giorno; in termini di energia, il valore corrisponde a circa 185kcal; essendo circa di 2400kcal il fabbisogno energetico giornaliero di un uomo che pesi 70kg, ecco che il valore minimo per le proteine corrisponde, in questo caso, a circa 7,7%E.

Più avanti il documento FAO sulle proteine approfondisce l'effetto avverso che l'apporto di proteine in quantità superiori, tipo nella SAD (Standard American Diet, che ha proteine a 35%E e in gran parte di derivazione animale), ha sulla salute, in particolare relativamente al fatto che gli scarti metabolici della proteine fanno aumentare la quota di calcio persa nell'urina dato che i reni cercano di neutralizzare l'acidità di tali scarti metabolici.

Queste considerazioni portano gli scienziati ad introdurre un "*safe limit*", o limite di sicurezza, sull'assunzione di proteine, che non può superare la quota di 0,83g per kg di peso corporeo per gli adulti. Questo corrisponde a circa 58,1g al giorno per un uomo di 70kg, cioè 232kcal, dunque 9.6%E per un fabbisogno di 2400kcal al giorno.

Ma in [[Vitamin and mineral requirements in human nutrition - by WHO-FAO (2004)](http://www.who.int/nutrition/publications/micronutrients/9241546123/en/index.html)] si arriva addirittura ad ipotizzare che il fabbisogno di calcio di chi consuma "poche proteine animali", cioè 20-40g al giorno,  possa essere scontato di circa il 25% portandolo, ad es. per gli adulti, da 1000 a 750mg al giorno!

Il *safe limit* sulle proteine ci consente quindi di (ri-)scartare le seguenti tipologie di diete:

* la "Dieta equalizzata", cioè 33:34:33, troppo ricca di proteine;
* la "Dieta a zona", cioè 30:40:30, troppo ricca di proteine;
* la "Dieta Atkins", la "Dukan" e tutte le altre che inducono [Chetogenesi](http://it.wikipedia.org/wiki/Chetogenesi) nell'organismo grazie ad un livello innaturalmente basso di carboidrati, tipo 45:10:45; ovviamente tali diete sono anche troppo ricche di  proteine per ciò fin qui esposto.

Infine, nella mia esperienza ho visto che, in effetti, si riesce facilmente ad avere il 100% di apporto su tutti gli amminoacidi essenziali (pur considerando come essenziali ben 11 amminoacidi su 20), già con un apporto di proteine di 8-9%E. Tutto ciò fin qui esposto sulle proteine mi porta a consigliare di non superare 10%E di proteine nella formulazione di piani dietetici.

**Il giusto apporto di carboidrati.**

In tutti i piani dietetici i carboidrati sono ottenuti, solitamente, *per differenza*, nel senso che prima si vincolano le proteine ed i grassi, per le motivazioni più varie ma anche per quelle scientificamente valide viste prima, e solo successivamente si ricava la quota di carboidrati come 100 - proteine - grassi.

In [[Joint FAO/WHO Scientific update on carbohydrates in human nutrition (2007)](http://www.who.int/nutrition/publications/nutrientrequirements/scientific_update_carbohydrates/en/index.html)] si riconosce l'importanza dei carboidrati come principale *fuel*, o carburante, per il nostro organismo, e si definisce come accettabile un intervallo tra 50 e 75%E per l'assunzione di carboidrati.  
Questo ci permette di (ri-)scartare alcune delle diete viste prima:  

* la "Dieta equalizzata", cioè 33:34:33, perché troppo povera di carboidrati;
* la "Dieta a zona", cioè 30:40:30, perché troppo povera di carboidrati;
* la "Dieta Paleo", cioè 15:25:65, perché assolutamente troppo povera di carboidrati;
* la "Dieta Atkins", la "Dukan" e tutte le altre che inducono [Chetogenesi](http://it.wikipedia.org/wiki/Chetogenesi) nell'organismo grazie ad un livello innaturalmente basso di carboidrati: 45:10:45.
* la "Dieta 80/10/10" del Dr. Graham, in quanto troppo abbondante in carboidrati, anche se il Dr. Graham aderisce completamente al principio di selezione dei carboidrati esposto qui sotto.

Nel documento FAO/WHO sopra richiamato si stabilisce anche l'importantissimo *principio di selezione dei carboidrati* sul quale converge il consenso scientifico moderno:

* è più importante scegliere il giusto tipo di carboidrati da assumere, piuttosto che imporre dei limiti alla loro assunzione; del resto: "*Whole-grains, legumes, vegetables and intact fruits are the**most appropriate sources of carbohydrate.*", cioè: cereali integrali, legumi, verdura e frutta intatta sono le fonti più appropriate di carboidrati!

Per completare il mio rapporto PCF standard, posso procedere per differenza e consigliare, dunque, un valore di 70%E per i carboidrati, che è inferiore al limite fissato di 75%E, a patto che si osservi il principio si selezione appena esposto.

**Il rapporto PCF standard.**

Ecco la conclusione di questo lungo post: il rapporto caratteristico PCF di una dieta scientificamente sostenibile non può che essere, circa, 10:70:20. Naturalmente rispettando il principio della scelta dei carboidrati, e le note relative ai grassi polinsaturi essenziali ricordate nel paragrafo relativo ai grassi.

![](https://blogger.googleusercontent.com/tracker/4481269954665011619-7741593484285483989?l=adanatec.blogspot.com)
