---
layout: post
title: "Dieta e prevenzione delle malattie croniche"
date: 2012-01-22
original_url: "https://perladieta.blogspot.com/2012/01/alimentazione-e-prevenzione-di-malattie.html"
tags:
  - restauro
  - perladieta
---

[![fig](https://blogger.googleusercontent.com/img/b/R29vZ2xl/AVvXsEioRtudv9_vI3vf9O3DePD8Og-0YFBpYkOAo4LjeCgVqoBHCm2F7TeTgQCObBYD1wjJMWsXkCczspKTEGNVvLbG-HlqBNXAf_SCdihLI5aSXCHyepEqMdi8MMN2ZS9ng_MTJWtTbWflVJo/s320/Joint+WHO-FAO+2003+Expert+consultation+on+diet%252C+nutrition+and+the+prevention+of+chronic+diseases.png)](http://perladieta.blogspot.it/2012/01/alimentazione-e-prevenzione-di-malattie.html)

Va sempre più di moda l'idea di "curarsi con il cibo", ad anche i mezzi di comunicazione di massa iniziano ora ad interessarsi delle correlazioni tra abitudini alimentari e rischi per la salute.

Singoli autori avvertono nei loro libri circa le correlazioni più disparate tra alimentazione e salute, ma in questo post voglio esporre ciò che emerge dal consenso scientifico più vasto e cioè, ancora una volta, dai rapporti pubblicati dalla FAO dopo i congressi organizzati dalla OMS (Organizzazione Mondiale della Sanità).

E', questo, il modo più obbiettivo di affrontare qualunque argomento scientifico laddove manchino, data la complessità degli argomenti, certezze assolute: si raggruppano decine di scienziati esperti in un certo campo, e se ne raccoglie il consenso a maggioranza *su ogni singola frase* del documento finale.

In [[Diet, Nutrition and the Prevention of Chronic Diseases - Report of a Joint WHO/FAO Expert Consultation (2003)](http://www.fao.org/DOCREP/005/AC911E/AC911E00.HTM)] è presentato, dunque, il consenso scientifico attuale (al 2003) sulle principali correlazioni, emergenti dall'esperienza clinica e dagli studi epidemiologici, tra l'alimentazione e la prevenzione di specifiche malattie croniche: obesità, diabete di tipo 2, malattie cardiovascolari, tumori, malattie dentali ed osteoporosi. Queste malattie insieme sono responsabili della stragrande maggioranza dei decessi nella cosiddetta società "occidentale" (USA + Europa).

Presento i risultati in forma semplice, così come si possono ricavare leggendo le tabelle presentate nel rapporto; alcune cose sono (arci-)note, altre saranno sorprendenti, ma dovremo sempre ricordare che non si tratta delle stranezze pubblicate da un singolo autore, ma del consenso scientifico vero e proprio.

Il sistema di valutazione del consenso si esprime su 4 livelli, a seconda di quanto siano stringenti le evidenze scientifiche a supporto di un certo fattore: Convincente (indicato con C), Probabile (indicato con P), Possibile (non riportato, le evidenze a supporto sono poche) e Insufficiente (non riportato, le evidenze a supporto sono poche e/o frammentarie); solo i fattori di rischio che hanno ottenuto le valutazioni di più alto livello (C e P) sono riportate nella tabella riassuntiva finale, e sono le medesime che riporto io qui di seguito.

A fianco alla lettera che indica il livello di sicurezza per un certo fattore, si indica anche con + se tale fattore incrementa il rischio, con - se invece lo riduce, e con = se lo mantiene invariato.

**[Obesità](http://it.wikipedia.org/wiki/Obesit%C3%A0):**

* C+ elevata assunzione di cibi ad alta densità energetica;
* C- elevata assunzione di fibra alimentare;
* C- assunzione di frutta e verdura, a causa del loro contributo all'assunzione di fibra alimentare;
* P+ assunzione di bibite e succhi di frutta zuccherati;
* C- attività fisica regolare;
* C+ stile di vita sedentario;
* P- per i bambini: allattamento al seno esclusivo;
* P- per i bambini: ambiente scolastico e familiare che promuova scelte salutari sul cibo;
* P+ pesante marketing sui cibi ad alta densità energetica e sui ristoranti fast-food;
* P+ situazione socio-economica avversa.

**[Diabete di tipo 2](http://it.wikipedia.org/wiki/Diabete_mellito_di_tipo_2):**

* P+ assunzione di [grassi saturi](http://it.wikipedia.org/wiki/Acidi_grassi_saturi);
* P- elevata assunzione di fibra alimentare;
* P- assunzione di frutta e verdura, a causa del loro contributo all'assunzione di fibra alimentare;
* C+ obesità addominale;
* C+ sovrappeso ed obesità;
* C- volontaria perdita di peso, nelle persone sovrappeso o obese;
* C- attività fisica regolare;
* C+ stile di vita sedentario;
* C+ per i bambini: madre diabetica;
* P+ per i bambini: ritardata crescita intrauterina;

**[Malattie cardiovascolari](http://it.wikipedia.org/wiki/Cardiologia#Malattie_cardiovascolari):**

* C+ assunzione di [grassi saturi](http://it.wikipedia.org/wiki/Acidi_grassi_saturi);
* C+ assunzione di [grassi trans](http://it.wikipedia.org/wiki/Acidi_grassi_trans);
* P+ assunzione di colesterolo con l'alimentazione;
* C+ assunzione di grassi saturi specifici: [acido miristico](http://it.wikipedia.org/wiki/Acido_miristico) e [acido palmitico](http://it.wikipedia.org/wiki/Acido_palmitico);
* C- assunzione di [acido linoleico](http://it.wikipedia.org/wiki/Acido_linoleico) (che è un Omega-6);
* C- assunzione di pesce ed olio di pesce ([EPA](http://it.wikipedia.org/wiki/Acido_eicosapentaenoico) e [DHA](http://it.wikipedia.org/wiki/Acido_docosaesaenoico), che sono Omega-3 a catena lunga);
* P- assunzione di [steroli e stanoli vegetali](http://it.wikipedia.org/wiki/Steroli);
* P- assunzione di acido [alfa-linolenico](http://it.wikipedia.org/wiki/Acido_linolenico) (che  un Omega-3);
* P- assunzione di [acido oleico](http://it.wikipedia.org/wiki/Acido_oleico);
* P= assunzione di [acido stearico](http://it.wikipedia.org/wiki/Acido_stearico);
* P- assunzione di frutta secca non salata;
* P- elevata assunzione di fibra alimentare;
* P- assunzione di cereali integrali;
* C= integratori di Vitamina E;
* P- assunzione di acido folico;
* C+ elevata assunzione di sodio;
* C- assunzione di potassio;
* C- assunzione di frutta e verdura;
* P+ caffè non filtrato;
* C+ per l'infarto: elevata assunzione di alcool;
* C- per le malattie coronariche: moderata assunzione di alcool;
* C+ sovrappeso ed obesità;
* C- attività fisica regolare.

**[Tumori](http://it.wikipedia.org/wiki/Tumore)**:

* P+ per il tumore allo stomaco: assunzione di sale e cibi conservati sotto sale;
* P+ per i tumori colorettali: carne conservata;
* C+ per tumori rino-faringei: pesce salato alla cinese;
* P- per i tumori alla cavità orale, all'esofago, allo stomaco e colorettali: assunzione di frutta e verdura;
* P+ per i tumori alla cavità orale, alla faringe ed all'esofago: assunzione di cibi e bevande molto caldi;
* C+ per i tumori alla cavità orale, alla faringe, alla laringe, all'esofago, al fegato ed al seno: elevata assunzione di alcool;
* C+ per il tumore al fegato: assunzione di [aflatossine](http://it.wikipedia.org/wiki/Aflatossina);
* C+ per i tumori all'esofago, colorettali, al seno (nelle donne in menopausa), all'endometrio ed ai reni: sovrappeso ed obesità;
* C- per i tumori colorettali, e P- per il tumore al seno: attività fisica regolare;

**[Malattie di denti e bocca](http://it.wikipedia.org/wiki/Odontoiatria)**:

* C+ per la carie: consumo di alimenti e bevande zuccherati (secondo frequenza e quantità);
* P- per la carie: uso di gomme da masticare senza zucchero;
* C= consumo di amidi (non da cibi zuccherati);
* C+ per la [parodontite](http://it.wikipedia.org/wiki/Parodontite): mancanza di Vitamina C;
* C- per i difetti di sviluppo dello smalto: Vitamina D;
* C- per la carie: applicazioni locali di Fluoro;
* C- per la carie: integrazione di Fluoro;
* C+ per i difetti di sviluppo dello smalto: eccesso di Fluoro;
* P+  per i difetti di sviluppo dello smalto: [ipocalcemia](http://it.wikipedia.org/wiki/Ipocalcemia);
* P= per la carie: consumo di frutta fresca intera;
* P+ per l'erosione dello smalto: consumo di bibite e succhi di frutta zuccherati;
* C- per la [parodontite](http://it.wikipedia.org/wiki/Parodontite): buona igiene orale ed assenza di placca dentale;
* P- per la carie: consumo di formaggi stagionati;

[Osteoporosi](http://it.wikipedia.org/wiki/Osteoporosi) (solo per le persone di 50-60 anni o più ed in popolazioni ad alta incidenza di fratture):

* C- Vitamina D;
* C- assunzione di Calcio;
* P= integrazione di Fluoro;
* C+ elevata assunzione di alcool;
* C+ basso peso corporeo;
* C- attività fisica regolare;

**Chiarimenti sui fattori di rischio**:  

* sono "cibi ad alta densità energetica" tutti quegli alimenti che sono molto ricchi di grassi e/o zuccheri;
* per "carne conservata" si intendono quelle preparazioni che comportano l'utilizzo di conservanti, quindi: tutti gli insaccati moderni, la carne in scatola, ma anche molti affettati (se affettati al momento, basta informarsi presso l'addetto se ci sono conservanti, mentre per quelli pre-affettati in vaschetta i conservanti ci sono sempre);
* ... (a richiesta nei commenti!)
