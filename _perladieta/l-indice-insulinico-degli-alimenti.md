---
layout: post
title: "L'indice insulinico degli alimenti"
date: 2012-09-07
original_url: "https://perladieta.blogspot.com/2012/09/lindice-insulinico-degli-alimenti.html"
tags:
  - restauro
  - perladieta
---

### [fig](http://perladieta.blogspot.it/2012/09/lindice-insulinico-degli-alimenti.html)Introduzione

Questo articolo nasce per approfondire una tematica sconosciuta ai più, e cioè l'esistenza di un *indice insulinico* degli alimenti che ne descrive la capacità di far produrre insulina al nostro pancreas senza relazione con la glicemia e al di fuori, dunque, della normale risposta insulinica agli alimenti contenenti carboidrati.

Il testo qui esposto era prima riportato alla fine del [post sull'indice glicemico](http://perladieta.blogspot.com/2012/01/lindice-glicemico-dei-carboidrati.html), creando qualche confusione nei lettori; adesso i due post si richiamano ove opportuno, ma rimangono distinti.

Il testo dell'articolo scientifico originale è [accessibile su PubMed](http://www.ncbi.nlm.nih.gov/pubmed/9356547).

Segue una breve sintesi dei contenuti dell'articolo.

### L'indice insulinico degli alimenti

Bisogna sapere che, malgrado il loro [Indice Glicemico](http://perladieta.blogspot.com/2012/01/lindice-glicemico-dei-carboidrati.html) (IG) "troppo basso per essere definito", alcuni alimenti (in particolare: carne, pesce, uova e latticini) hanno la capacità di indurre il pancreas a secernere molta insulina, cioè hanno un *indice insulinico* (IS, da "insulin score" o punteggio insulinico) elevato e non correlato all'IG; questo fatto, rilevato sperimentalmente solo di recente, ha ridimensionato in parte il ruolo centrale che si attribuiva all'indice glicemico nell'insorgenza del Diabete di tipo 2.  
La ricerca in questione è quella pubblicata da Holt SH, Miller JC e Petocz P. su Am J Clin Nutr. 1997 Nov;66(5):1264-76 e dal titolo ["An insulin index of foods: the insulin demand generated by 1000-kJ portions of common foods"](http://www.ncbi.nlm.nih.gov/pubmed/9356547).  
Nell'articolo, gli scienziati spiegano che hanno scelto di misurare la risposta insulinica in termini di porzioni di alimenti determinate a parità di contenuto energetico (1000 kJ, pari a circa 240 kcal) anziché a parità di carboidrati, proprio perché cercavano di isolare una risposta insulinica differenziata da quella normalmente relativa al glucosio. Già all'epoca era stato, infatti, ben studiato il concetto di indice glicemico ed era stata ben correlata la risposta glicemica ai diversi tipi di alimenti, ma quasi nessuno studio la aveva messa in relazione con l'effettiva quantità di insulina circolante nei soggetti.  
Lo studio ha considerato 38 alimenti, suddivisi in 6 categorie tipologiche; siccome per brevità riporto solo pochi dati, ho bisogno di cambiare la classificazione come segue, in modo da isolare gli alimenti virtualmente privi di carboidrati:  

1. frutta: uva, banane, mele ed arance;
2. prodotti da forno: croissants, torta al cioccolato glassata, ciambelle con cannella e zucchero, biscotti al cioccolato, crackers;
3. snacks: Mars°, yogurt alla fragola, gelato alla vaniglia, caramelle gommose, arachidi tostate e salate, patatine fritte, pop-corn;
4. alimenti senza carboidrati: formaggio americano (*cheddar*), uova in camicia, bistecca di manzo alla griglia, pesce bianco al vapore;
5. alimenti ricchi di carboidrati: pane bianco, pane integrale, pane di segale, riso bianco, riso integrale, pasta bianca, pasta integrale, patate bollite, patatine fritte al forno, lenticchie bollite in salsa di pomodoro, fagioli al forno in salsa di pomodoro;
6. cereali da colazione: Kellog's° Cornflakes, Special K°, All-Bran°, muesli naturale, zuppa di avena, ed altri sconosciuti in Italia (...).

Ciascuno dei soggetti selezionati per lo studio ha dapprima consumato una porzione di pane bianco, per confermare la sua normale tolleranza al glucosio; il pane bianco è stato anche scelto come riferimento per lo studio, assegnandogli un punteggio insulinico IS = 100%, e contro di esso sono stati analizzati gli effetti di tutti gli altri alimenti, seguendo un metodo del tutto analogo a quello spiegato nel [post relativo all'IG](http://perladieta.blogspot.com/2012/01/lindice-glicemico-dei-carboidrati.html). L'uso di un alimento di riferimento mette al riparo dagli effetti di confusione che fattori individuali nella risposta al glucosio possono causare nei risultati finali dell'esperimento.  
Ogni soggetto ha avuto la misura del livello di glucosio e di quello di insulina dopo 10 ore di digiuno notturno, ed ha poi consumato l'alimento di test insieme a 220 ml di acqua.  
I soggetti sono quindi stati lasciati seduti comodamente e sono stati loro misurati i livelli di glucosio ed insulina nel sangue ad intervalli di 15 minuti per le successive 2 ore.  
Dunque per ogni soggetto è stato calcolato il punteggio insulinico (IS) di ciascun alimento come  percentuale, moltiplicando per 100 il rapporto tra il carico insulinico (area sotto la curva della risposta insulinica - integrale o AUC) generato dall'alimento in esame, e il carico insulinico generato dal pane bianco; l'IS così valutato è stato poi mediato su tutti gli individui partecipanti.  
  
I valori di IS trovati da questa ricerca presentavano significative differenze rispetto agli alimenti: in particolare, i prodotti da forno e gli alimenti ricchi di proteine scatenavano risposte insuliniche sproporzionatamente alte.  
Nel valutare i risultati numerici, ricordiamoci che IS=100%, per definizione, per il pane bianco, perché per tutti gli alimenti l'IS è valutato sempre rispetto al carico insulinico generato da una porzione di pane bianco del medesimo valore calorico.  
Ecco i risultati in termini di punteggio insulinico (IS) per classe di alimenti e con esempi di alimenti specifici:  

1. frutta:

* in media: 71±3%;
* minimo: 59±4% (mele);
* massimo: 82±6% (uva);

2. prodotti da forno:

* in media: 83±5%;
* minimo: 74±9% (ciambelle);
* massimo: 92±15% (pasticcini);

3. snacks:

* in media: 89±7%;
* minimo: 20±5% (arachidi);
* massimo: 160±16% (caramelle gelée);

4. alimenti senza carboidrati:

* uova: 31±6%;
* formaggio: 45±13%;
* manzo: 51±16%;
* pesce: 59±18%;

5. alimenti ricchi in carboidrati:

* in media: 74±8%;
* minimo: 40±5% (pasta, bianca o integrale);
* massimo: 121±11% (patate);

6. cereali da colazione:

* in media: 57±3%:
* minimo: 32±4% (All-Bran);
* massimo: 75±8% (cornflakes).

Per i prodotti che contengono carboidrati (praticamente, tutti tranne quelli di esclusiva derivazione animale: uova, carni e formaggi) l'IS qui tabulato riflette abbastanza bene quanto spiegato nel [post sull'indice glicemico](http://perladieta.blogspot.com/2012/01/lindice-glicemico-dei-carboidrati.html); infatti, il pane bianco usato come riferimento per IS=100% è il classico esempio di prodotto realizzato a partire da cereali raffinati, quindi è normale che i cereali integrali richiedano al nostro corpo una quantità minore di insulina rispetto al pane bianco, ottenendo quindi un IS<100%; anche l'IS della pasta segue da vicino il suo IG, più basso perché la semola di grano duro, anche se raffinata, è comunque formata da grani più grossi rispetto a quelli delle farine di grano tenero; e infatti il pane integrale, che ovviamente è solo di grano tenero in USA, ha IS=96±12%, cioè non si differenzia molto dal pane bianco. Anche i prodotti da forno seguono la stessa linea: infatti, pur essendo basati sulla medesima farina bianca di grano tenero, essi contengono grassi nella ricetta, che hanno l'effetto di abbassarne l'IG e, quindi, anche l'IS.  
Invece, la novità sostanziale di questo studio, come anticipato, sta proprio nell'esistenza di una risposta insulinica ad alimenti privi di carboidrati: a parità di calorie, le uova generano circa un terzo della risposta insulinica generata dal pane bianco, mentre formaggi e carne raggiungono la metà (IS circa 50%); il pesce, poi, raggiunge addirittura il 60% della risposta insulinica del pane bianco... e tutto senza carboidrati!  
Quindi ecco perché ho dovuto riorganizzare le categorie di alimenti presentate nello studio: un conto è paragonare tra loro alimenti contenenti carboidrati, facendosi guidare nelle scelte dietetiche da un basso IS (e basso IG); ben diverso è invece includere nel confronto alimenti che mostrano un "basso" IS che, però, non si sa a cosa sia dovuto perché il relativo IG è 0!  
Ad esempio, le mele ed il pesce hanno simile indice insulinico IS=59%; ma mentre nel caso delle mele questo è sintomo di salubrità, perché ovviamente la risposta insulinica è dovuta agli zuccheri della frutta e sta ben al di sotto di quella causata dal pane bianco, nel caso del pesce la sua stessa esistenza è a dir poco sconcertante: perché il corpo deve mai produrre insulina in risposta all'assunzione di pesce?  
Ed è proprio per questo che gli alimenti di origine animale andrebbero completamente evitati nelle diete per diabetici (nonché di chi voglia [tenere a bada la propria produzione di insulina](http://perladieta.blogspot.com/2012/03/la-calvizie-maschile-evidenzia-problemi.html) anche prima del diabete): tali alimenti inducono un carico insulinico che si aggiunge a quello già dovuto ad alimenti che sono però più importanti sul piano nutrizionale e che non è in alcun caso consigliabile limitare: frutta e verdura!
